---
title: 'Hanne Lohne Try'
description: 'Lead Androidutvikler i ARK'
pubDate: 'Oct 03 2023'
heroImage: '/images/hanne-lohne-try/portrait.jpg'
draft: true
---

import Question1 from '../../components/Question1.astro';

import Question2 from '../../components/Question2.astro';

import Question3 from '../../components/Question3.astro';

import Question4 from '../../components/Question4.astro';



<Question1/>

Jeg heter Hanne, og er Sørlending av opprinnelse og Androidutvikler av yrke. Jeg har jobbet med flere ulike apper her i Norge, og nå for tiden jobber jeg i [ARK](https://www.ark.no/). Det er kanskje ikke alle som er klar over at vi har en app, men det har vi, og sammen med en annen Androidutvikler har jeg ansvaret for utvikling av appen til ARK hvor du kan lese og lytte på dine digitale bøker og lydbøker.

Jeg er også med som arrangør i [GDG Android Oslo](https://www.meetup.com/gdg-android-oslo/), et relativt nytt community hvor vi ønsker å samle andre Androidutviklere og entusiaster til både faglige og sosiale kvelder.

På fritiden ellers går det derimot lite i hverken Android eller koding, personlig foretrekker jeg koble av med helt andre ting enn det jobb dreier seg om, som for eksempel gaming, D&D eller hekling.

<Question2/>

På jobb bruker jeg en 14" MacBook Pro (2021, M1 Pro). Jeg foretrekker macOS til utvikling, og da er jo i grunn diskusjonen om hvilken laptop man skal ha relativt enkel. Overgangen til Apple Silicon fra Intel chipset har gjort MacBooks til knallmaskiner å utvikle med i mine øyne. Ikke bare er byggtidene i Android Studio kraftig redusert, lyden av maskinens vifter er nesten fraværende (før var den praktisk talt white noise for meg, de satt i gang bare jeg tenkte på å åpne Android Studio), og du kan ha laptopen på fanget uten å brenne deg på den.

Jeg ønsker helst en laptop som ikke er for stor, da jeg veksler en del mellom å jobbe på kontoret og hjemmekontor, så for meg er 14" heilt perfekt. Ikke for stor og tung å drasse rundt på, men den funker på godt sørlandsk *heilt greit* de få gangene jeg jobber fra et sted hvor jeg ikke har ekstra skjerm å koble til.

På både kontoret og hjemmekontoret har jeg derimot et setup som inkluderer en 34" buet ultrabred skjerm (hjemme er dette en Lenovo G34w-10), et Apple [Magic Keyboard](https://www.apple.com/no/shop/product/MK2A3H/A/magic-keyboard-norsk) og en [Magic Trackpad](https://www.apple.com/no/shop/product/MK2D3ZM/A/magic-trackpad-hvit-multi-touch-flate). Jeg bruker kun trackpad på jobb, for ikke bare opplever jeg mindre problemer med musearm med en, men jeg har en arbeidsflyt hvor jeg bruker gestures flittig, og da er en trackpad et must.

Som apputvikler er det ofte nødvendig og nyttig å teste på fysiske enheter, så i tillegg til en [Pixel 7 Pro](https://store.google.com/no/product/pixel_7_pro) som er min daglige driver, ser du gjerne at jeg har en ekstra telefon eller to i sekken, noen ganger kanskje en tablet. Nå om dagen tester jeg blant annet mye med en Pixel 4 og en [Samsung Galaxy Tab S6 Lite](https://www.samsung.com/no/tablets/galaxy-tab-s/galaxy-tab-s6-lite-10-4-inch-gray-64gb-lte-sm-p619nzaanee/). Akkurat når det gjelder å tester apper man lager, så er det sjeldent det aller nyeste, største og raskeste er det som lønner seg å teste på. Det er langt i fra alle brukere som har de nyeste telefonene og nettbrettene, og vi må sørge for at appene vi lager fungerer for alle!

<Question3/>

Som nevnt foretrekker jeg macOS når det kommer til utvikling, og det der jeg er i jobbmodus. Bruker jeg Windows er jeg heller i fritidsmodus, siden det er det jeg har installert på desktopen hjemme som jeg bruker til gaming.

Jeg er ikke så fryktelig opptatt av software, og når jeg finner noe som funker for meg og min arbeidsflyt, så pleier jeg som regel å holde meg til det.

Som Androidutvikler går det i [Android Studio](https://developer.android.com/studio), som er basert på IntelliJ IDEA, og det er her jeg bruker mesteparten av arbeidsdagen min.

Når det kommer til git er jeg en "begge deler, ja takk"-type person, jeg bruker både terminal og GUI, avhengig av hva jeg skal gjøre. Jeg bruker [Sourcetree](https://www.sourcetreeapp.com/) når jeg trenger en visuell oversikt over branches, stashes eller filer som skal stages, Android Studio sin innebygde git-støtte når jeg skal løse merge conflicts, og ellers bruker jeg terminalen. Da er det [iterm2](https://iterm2.com/) med [Oh My Zsh](https://ohmyz.sh/) som gjelder, med en drøssevis av aliaser for nesten alt jeg gjør (vi kan blant annet nevne "*branchpls*" for å lage branches med rette prefixer basert på Jira issues, "*byebranch*" for å slette en branch og "*amendpls*" for hver gang jeg glemmer å stage noe som egentlig skulle vært med i en commit). Jeg husker snart ingen kommandoer i terminalen annet enn mine egne aliaser. Jeg har og ti tommeltotter, så [The Fuck](https://github.com/nvbn/thefuck) er mye brukt.

Ellers er [Proxyman](https://proxyman.io/) et veldig nyttig verktøy jeg bruker, det gjør det lett å mocke nye endepunkt før backend er klar, og å teste hvordan appen håndterer ulilke statuskoder fra ulike endepunkt.

Jeg har og [VS Code](https://code.visualstudio.com/) installert for når jeg trenger å skrive ned raske notater, eller å redigere tekstfiler av ulike slag. Men ellers er jeg personlig en stor fan av penn og papir de gangene jeg skal løse litt mer komplekse problemer som kanskje krever litt tegning og et flytdiagram eller to.

<Question4/>

Jeg har egentlig ikke alt for store krav, og stort sett er jeg fornøyd når jeg har et oppsett med en mest mulig beefa MacBook, en ultrabred buet skjerm og tastatur+trackpad. Mistenkelig mange likheter med det jeg har i dag, med andre ord.

Mitt største problem når det kommer til oppsett er når jeg ikke kan ha min egen pult med mitt eget utstyr, men heller må hot-deske. Dette hater jeg, og arbeidsroen min forsvinner raskt da. Gi meg en fast pult (helst hev/senk) i et stille hjørne uten støy (heller ikke visuell støy!) med utstyret nevnt over, så begynner jeg å ha det ganske greit. Men jeg vil alltid være stor fan av deltid på hjemmekontoret hvor jeg allerede har disse tingene, med en ekstra bonus i selskap av to katter.